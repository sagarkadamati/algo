 పాతఞ్జలయోగసూత్రాణి 
॥ మహర్షి పతఞ్జలి ప్రణీతం యోగదర్శనమ్ ॥

॥ ప్రథమ
॥ సమాధి-పాదః ॥
అథ యోగానుశాసనమ్ ॥ ౧.౧॥

యోగశ్చిత్తవృత్తినిరోధః ॥ ౧.౨॥

తదా ద్రష్టుః స్వరూపేఽవస్థానమ్ ॥ ౧.౩॥

వృత్తిసారూప్యమితరత్ర ॥ ౧.౪॥

వృత్తయః పఞ్చతయ్యః క్లిష్టాఽక్లిష్టాః ॥ ౧.౫॥

ప్రమాణవిపర్యయవికల్పనిద్రాస్మృతయః ॥ ౧.౬॥

ప్రత్యక్షానుమానాగమాః ప్రమాణాని ॥ ౧.౭॥

విపర్యయో మిథ్యాజ్ఞానమతద్రూపప్రతిష్ఠమ్ ॥ ౧.౮॥

శబ్దజ్ఞానానుపాతీ వస్తుశూన్యో వికల్పః ॥ ౧.౯॥

అభావప్రత్యయాలమ్బనా వృత్తిర్నిద్రా ॥ ౧.౧౦॥

అనుభూతవిషయాసంప్రమోషః స్మృతిః ॥ ౧.౧౧॥

అభ్యాసవైరాగ్యాభ్యాం తన్నిరోధః ॥ ౧.౧౨॥

తత్ర స్థితౌ యత్నోఽభ్యాసః ॥ ౧.౧౩॥

స తు దీర్ఘకాలనైరన్తర్యసత్కారాసేవితో దృఢభూమిః ॥ ౧.౧౪॥

దృష్టానుశ్రవికవిషయవితృష్ణస్య వశీకారసంజ్ఞా వైరాగ్యమ్ ॥ ౧.౧౫॥

తత్పరం పురుషఖ్యాతేర్గుణవైతృష్ణ్యమ్ ॥ ౧.౧౬॥

వితర్కవిచారానన్దాస్మితారూపానుగమాత్ సంప్రజ్ఞాతః ॥ ౧.౧౭॥

విరామప్రత్యయాభ్యాసపూర్వః సంస్కారశేషోఽన్యః ॥ ౧.౧౮॥

భవప్రత్యయో విదేహప్రకృతిలయానామ్ ॥ ౧.౧౯॥

శ్రద్ధావీర్యస్మృతిసమాధిప్రజ్ఞాపూర్వక ఇతరేషామ్ ॥ ౧.౨౦॥

తీవ్రసంవేగానామాసన్నః ॥ ౧.౨౧॥

మృదుమధ్యాధిమాత్రత్వాత్ తతోఽపి విశేషః ॥ ౧.౨౨॥

ఈశ్వరప్రణిధానాద్వా ॥ ౧.౨౩॥

క్లేశకర్మవిపాకాశయైరపరామృష్టః పురుషవిశేష ఈశ్వరః ॥ ౧.౨౪॥

తత్ర నిరతిశయం సార్వజ్ఞబీజమ్ ॥ ౧.౨౫॥

స పూర్వేషామపి గురుః కాలేనానవచ్ఛేదాత్ ॥ ౧.౨౬॥

తస్య వాచకః ప్రణవః ॥ ౧.౨౭॥

తజ్జపస్తదర్థభావనమ్ ॥ ౧.౨౮॥

తతః ప్రత్యక్చేతనాధిగమోఽప్యన్తరాయాభావశ్చ ॥ ౧.౨౯॥

వ్యాధిస్త్యానసంశయప్రమాదాలస్యావిరతి- భ్రాన్తిదర్శనాలబ్ధభూమికత్వానవస్థితత్వాని చిత్తవిక్షేపాస్తేఽన్తరాయాః ॥ ౧.౩౦॥

దుఃఖదౌర్మనస్యాఙ్గమేజయత్వశ్వాసప్రశ్వాసా విక్షేపసహభువః ॥ ౧.౩౧॥

తత్ప్రతిషేధార్థమేకతత్త్వాభ్యాసః ॥ ౧.౩౨॥

మైత్రీకరుణాముదితోపేక్షాణాం సుఖదుఃఖపుణ్యాపుణ్యవిషయాణాం భావనాతశ్చిత్తప్రసాదనమ్ ॥ ౧.౩౩॥

ప్రచ్ఛర్దనవిధారణాభ్యాం వా ప్రాణస్య ॥ ౧.౩౪॥

విషయవతీ వా ప్రవృత్తిరుత్పన్నా మనసః స్థితినిబన్ధినీ ॥ ౧.౩౫॥

విశోకా వా జ్యోతిష్మతీ ॥ ౧.౩౬॥

వీతరాగవిషయం వా చిత్తమ్ ॥ ౧.౩౭॥

స్వప్ననిద్రాజ్ఞానాలమ్బనం వా ॥ ౧.౩౮॥

యథాభిమతధ్యానాద్వా ॥ ౧.౩౯॥

పరమాణు పరమమహత్త్వాన్తోఽస్య వశీకారః ॥ ౧.౪౦॥

క్షీణవృత్తేరభిజాతస్యేవ మణేర్గ్రహీతృగ్రహణగ్రాహ్యేషు తత్స్థతదఞ్జనతా సమాపత్తిః ॥ ౧.౪౧॥

తత్ర శబ్దార్థజ్ఞానవికల్పైః సంకీర్ణా సవితర్కా సమాపత్తిః ॥ ౧.౪౨॥

స్మృతిపరిశుద్ధౌ స్వరూపశూన్యేవార్థమాత్రనిర్భాసా నిర్వితర్కా ॥ ౧.౪౩॥

ఏతయైవ సవిచారా నిర్విచారా చ సూక్ష్మవిషయా వ్యాఖ్యాతా ॥ ౧.౪౪॥

సూక్ష్మవిషయత్వం చాలిఙ్గపర్యవసానమ్ ॥ ౧.౪౫॥

తా ఏవ సబీజః సమాధిః ॥ ౧.౪౬॥

నిర్విచారవైశారద్యేఽధ్యాత్మప్రసాదః ॥ ౧.౪౭॥

ఋతమ్భరా తత్ర ప్రజ్ఞా ॥ ౧.౪౮॥

శ్రుతానుమానప్రజ్ఞాభ్యామన్యవిషయా విశేషార్థత్వాత్ ॥ ౧.౪౯॥

తజ్జః సంస్కారోఽన్యసంస్కారప్రతిబన్ధీ ॥ ౧.౫౦॥

తస్యాపి నిరోధే సర్వనిరోధాన్నిర్బీజః సమాధిః ॥ ౧.౫౧॥

॥ ఇతి పతఞ్జలి-విరచితే యోగ-సూత్రే ప్రథమః సమాధి-పాదః ॥


॥ ద్వితీయోఽధ్యాయః ॥
॥ సాధన-పాదః ॥
తపఃస్వాధ్యాయేశ్వరప్రణిధానాని క్రియాయోగః ॥ ౨.౧॥

సమాధిభావనార్థః క్లేశతనూకరణార్థశ్చ ॥ ౨.౨॥

అవిద్యాస్మితారాగద్వేషాభినివేశాః క్లేశాః ॥ ౨.౩॥

అవిద్యా క్షేత్రముత్తరేషాం ప్రసుప్తతనువిచ్ఛిన్నోదారాణామ్ ॥ ౨.౪॥

అనిత్యాశుచిదుఃఖానాత్మసు నిత్యశుచిసుఖాత్మఖ్యాతిరవిద్యా ॥ ౨.౫॥

దృగ్దర్శనశక్త్యోరేకాత్మతేవాస్మితా ॥ ౨.౬॥

సుఖానుశయీ రాగః ॥ ౨.౭॥

దుఃఖానుశయీ ద్వేషః ॥ ౨.౮॥

స్వరసవాహీ విదుషోఽపి తథారూఢోఽభినివేశః ॥ ౨.౯॥

తే ప్రతిప్రసవహేయాః సూక్ష్మాః ॥ ౨.౧౦॥

ధ్యానహేయాస్తద్వృత్తయః ॥ ౨.౧౧॥

క్లేశమూలః కర్మాశయో దృష్టాదృష్టజన్మవేదనీయః ॥ ౨.౧౨॥

సతి మూలే తద్విపాకో జాత్యాయుర్భోగాః ॥ ౨.౧౩॥

తే హ్లాదపరితాపఫలాః పుణ్యాపుణ్యహేతుత్వాత్ ॥ ౨.౧౪॥

పరిణామతాపసంస్కారదుఃఖైర్గుణవృత్తివిరోధాచ్చ దుఃఖమేవ సర్వం వివేకినః ॥ ౨.౧౫॥

హేయం దుఃఖమనాగతమ్ ॥ ౨.౧౬॥

ద్రష్టృదృశ్యయోః సంయోగో హేయహేతుః ॥ ౨.౧౭॥

ప్రకాశక్రియాస్థితిశీలం భూతేన్ద్రియాత్మకం భోగాపవర్గార్థం దృశ్యమ్ ॥ ౨.౧౮॥

విశేషావిశేషలిఙ్గమాత్రాలిఙ్గాని గుణపర్వాణి ॥ ౨.౧౯॥

ద్రష్టా దృశిమాత్రః శుద్ధోఽపి ప్రత్యయానుపశ్యః ॥ ౨.౨౦॥

తదర్థ ఏవ దృశ్యస్యాత్మా ॥ ౨.౨౧॥

కృతార్థం ప్రతి నష్టమప్యనష్టం తదన్యసాధారణత్వాత్ ॥ ౨.౨౨॥

స్వస్వామిశక్త్యోః స్వరూపోపలబ్ధిహేతుః సంయోగః ॥ ౨.౨౩॥

తస్య హేతురవిద్యా ॥ ౨.౨౪॥

తదభావాత్ సంయోగాభావో హానం తద్దృశేః కైవల్యమ్ ॥ ౨.౨౫॥

వివేకఖ్యాతిరవిప్లవా హానోపాయః ॥ ౨.౨౬॥

తస్య సప్తధా ప్రాన్తభూమిః ప్రజ్ఞా ॥ ౨.౨౭॥

యోగాఙ్గానుష్ఠానాదశుద్ధిక్షయే జ్ఞానదీప్తిరా వివేకఖ్యాతేః ॥ ౨.౨౮॥

యమనియమాసనప్రాణాయామప్రత్యాహారధారణాధ్యానసమాధయోఽష్టావఙ్గాని ॥ ౨.౨౯॥

అహింసాసత్యాస్తేయబ్రహ్మచర్యాపరిగ్రహా యమాః ॥ ౨.౩౦॥

జాతిదేశకాలసమయానవచ్ఛిన్నాః సార్వభౌమా మహావ్రతమ్ ॥ ౨.౩౧॥

శౌచసంతోషతపఃస్వాధ్యాయేశ్వరప్రణిధానాని నియమాః ॥ ౨.౩౨॥

వితర్కబాధనే ప్రతిపక్షభావనమ్ ॥ ౨.౩౩॥

వితర్కా హింసాదయః కృతకారితానుమోదితా లోభక్రోధమోహపూర్వకా మృదుమధ్యాధిమాత్రా దుఃఖాజ్ఞానానన్తఫలా ఇతి ప్రతిపక్షభావనమ్ ॥ ౨.౩౪॥

అహింసాప్రతిష్ఠాయాం తత్సన్నిధౌ వైరత్యాగః ॥ ౨.౩౫॥

సత్యప్రతిష్ఠాయాం క్రియాఫలాశ్రయత్వమ్ ॥ ౨.౩౬॥

అస్తేయప్రతిష్ఠాయాం సర్వరత్నోపస్థానమ్ ॥ ౨.౩౭॥

బ్రహ్మచర్యప్రతిష్ఠాయాం వీర్యలాభః ॥ ౨.౩౮॥

అపరిగ్రహస్థైర్యే జన్మకథంతాసమ్బోధః ॥ ౨.౩౯॥

శౌచాత్ స్వాఙ్గజుగుప్సా పరైరసంసర్గః ॥ ౨.౪౦॥

సత్త్వశుద్ధిసౌమనస్యైకాగ్ర్యేన్ద్రియజయాత్మదర్శన-యోగ్యత్వాని చ ॥ ౨.౪౧॥

సంతోషాదనుత్తమసుఖలాభః ॥ ౨.౪౨॥

కాయేన్ద్రియసిద్ధిరశుద్ధిక్షయాత్ తపసః ॥ ౨.౪౩॥

స్వాధ్యాయాద్ ఇష్టదేవతాసంప్రయోగః ॥ ౨.౪౪॥

సమాధిసిద్ధిరీశ్వరప్రణిధానాత్ ॥ ౨.౪౫॥

స్థిరసుఖమ్ ఆసనమ్ ॥ ౨.౪౬॥

ప్రయత్నశైథిల్యానన్తసమాపత్తిభ్యామ్ ॥ ౨.౪౭॥

తతో ద్వన్ద్వానభిఘాతః ॥ ౨.౪౮॥

తస్మిన్సతి శ్వాసప్రశ్వాసయోర్గతివిచ్ఛేదః ప్రాణాయామః ॥ ౨.౪౯॥

బాహ్యాభ్యన్తరస్తమ్భవృత్తిర్దేశకాలసంఖ్యాభిః పరిదృష్టో దీర్ఘసూక్ష్మః ॥ ౨.౫౦॥

బాహ్యాభ్యన్తరవిషయాక్షేపీ చతుర్థః ॥ ౨.౫౧॥

తతః క్షీయతే ప్రకాశావరణమ్ ॥ ౨.౫౨॥

ధారణాసు చ యోగ్యతా మనసః ॥ ౨.౫౩॥

స్వవిషయాసంప్రయోగే చిత్తస్వరూపానుకార ఇవేన్ద్రియాణాం ప్రత్యాహారః ॥ ౨.౫౪॥

తతః పరమా వశ్యతేన్ద్రియాణామ్ ॥ ౨.౫౫॥

॥ ఇతి పతఞ్జలి-విరచితే యోగ-సూత్రే ద్వితీయః సాధన-పాదః ॥



॥ తృతీయోఽధ్యాయః ॥
॥ విభూతి-పాదః ॥
దేశబన్ధశ్చిత్తస్య ధారణా ॥ ౩.౧॥

తత్ర ప్రత్యయైకతానతా ధ్యానమ్ ॥ ౩.౨॥

తదేవార్థమాత్రనిర్భాసం స్వరూపశూన్యమివ సమాధిః ॥ ౩.౩॥

త్రయమేకత్ర సంయమః ॥ ౩.౪॥

తజ్జయాత్ప్రజ్ఞాలోకః ॥ ౩.౫॥

తస్య భూమిషు వినియోగః ॥ ౩.౬॥

త్రయమన్తరఙ్గం పూర్వేభ్యః ॥ ౩.౭॥

తదపి బహిరఙ్గం నిర్బీజస్య ॥ ౩.౮॥

వ్యుత్థాననిరోధసంస్కారయోరభిభవప్రాదుర్భావౌ నిరోధక్షణచిత్తాన్వయో నిరోధపరిణామః ॥ ౩.౯॥

తస్య ప్రశాన్తవాహితా సంస్కారాత్ ॥ ౩.౧౦॥

సర్వార్థతైకాగ్రతయోః క్షయోదయౌ చిత్తస్య సమాధిపరిణామః ॥ ౩.౧౧॥

తతః పునః శాన్తోదితౌ తుల్యప్రత్యయౌ చిత్తస్యైకాగ్రతాపరిణామః ॥ ౩.౧౨॥

ఏతేన భూతేన్ద్రియేషు ధర్మలక్షణావస్థాపరిణామా వ్యాఖ్యాతాః ॥ ౩.౧౩॥

శాన్తోదితావ్యపదేశ్యధర్మానుపాతీ ధర్మీ ॥ ౩.౧౪॥

క్రమాన్యత్వం పరిణామాన్యత్వే హేతుః ॥ ౩.౧౫॥

పరిణామత్రయసంయమాద్ అతీతానాగతజ్ఞానమ్ ॥ ౩.౧౬॥

శబ్దార్థప్రత్యయానామితరేతరాధ్యాసాత్ సఙ్కరస్తత్ప్రవిభాగసంయమాత్సర్వభూతరుతజ్ఞానమ్ ॥ ౩.౧౭॥

సంస్కారసాక్షాత్కరణాత్పూర్వజాతిజ్ఞానమ్ ॥ ౩.౧౮॥

ప్రత్యయస్య పరచిత్తజ్ఞానమ్ ॥ ౩.౧౯॥

న చ తత్సాలమ్బనం తస్యావిషయీభూతత్వాత్ ॥ ౩.౨౦॥

కాయరూపసంయమాత్తద్గ్రాహ్యశక్తిస్తమ్భే చక్షుఃప్రకాశాసంప్రయోగేఽన్తర్ధానమ్ ॥ ౩.౨౧॥

సోపక్రమం నిరుపక్రమం చ కర్మ తత్సంయమాదపరాన్తజ్ఞానమరిష్టేభ్యో వా ॥ ౩.౨౨॥

మైత్ర్యాదిషు బలాని ॥ ౩.౨౩॥

బలేషు హస్తిబలాదీని ॥ ౩.౨౪॥

ప్రవృత్త్యాలోకన్యాసాత్సూక్ష్మవ్యవహితవిప్రకృష్టజ్ఞానమ్ ॥ ౩.౨౫॥

భువనజ్ఞానం సూర్యే సంయమాత్ ॥ ౩.౨౬॥

చన్ద్రే తారావ్యూహజ్ఞానమ్ ॥ ౩.౨౭॥

ధ్రువే తద్గతిజ్ఞానమ్ ॥ ౩.౨౮॥

నాభిచక్రే కాయవ్యూహజ్ఞానమ్ ॥ ౩.౨౯॥

కణ్ఠకూపే క్షుత్పిపాసానివృత్తిః ॥ ౩.౩౦॥

కూర్మనాడ్యాం స్థైర్యమ్ ॥ ౩.౩౧॥

మూర్ధజ్యోతిషి సిద్ధదర్శనమ్ ॥ ౩.౩౨॥

ప్రాతిభాద్వా సర్వమ్ ॥ ౩.౩౩॥

హృదయే చిత్తసంవిత్ ॥ ౩.౩౪॥

సత్త్వపురుషయోరత్యన్తాసంకీర్ణయోః ప్రత్యయావిశేషో భోగః పరార్థత్వాత్స్వార్థసంయమాత్పురుషజ్ఞానమ్ ॥ ౩.౩౫॥

తతః ప్రాతిభశ్రావణవేదనాదర్శాస్వాదవార్తా జాయన్తే ॥ ౩.౩౬॥

తే సమాధావుపసర్గా వ్యుత్థానే సిద్ధయః ॥ ౩.౩౭॥

బన్ధకారణశైథిల్యాత్ప్రచారసంవేదనాచ్చ చిత్తస్య పరశరీరావేశః ॥ ౩.౩౮॥

ఉదానజయాజ్జలపఙ్కకణ్టకాదిష్వసఙ్గ ఉత్క్రాన్తిశ్చ ॥ ౩.౩౯॥

సమానజయాజ్జ్వలనమ్ ॥ ౩.౪౦॥

శ్రోత్రాకాశయోః సమ్బన్ధసంయమాద్దివ్యం శ్రోత్రమ్ ॥ ౩.౪౧॥

కాయాకాశయోః సమ్బన్ధసంయమాల్లఘుతూల- సమాపత్తేశ్చాకాశగమనమ్ ॥ ౩.౪౨॥

బహిరకల్పితా వృత్తిర్మహావిదేహా తతః ప్రకాశావరణక్షయః ॥ ౩.౪౩॥

స్థూలస్వరూపసూక్ష్మాన్వయార్థవత్త్వసంయమాద్భూతజయః ॥ ౩.౪౪॥

తతోఽణిమాదిప్రాదుర్భావః కాయసమ్పత్తద్ధర్మానభిఘాతశ్చ ॥ ౩.౪౫॥

రూపలావణ్యబలవజ్రసంహననత్వాని కాయసమ్పత్ ॥ ౩.౪౬॥

గ్రహణస్వరూపాస్మితాన్వయార్థవత్త్వసంయమాదిన్ద్రియజయః ॥ ౩.౪౭॥

తతో మనోజవిత్వం వికరణభావః ప్రధానజయశ్చ ॥ ౩.౪౮॥

సత్త్వపురుషాన్యతాఖ్యాతిమాత్రస్య సర్వభావాధిష్ఠాతృత్వం సర్వజ్ఞాతృత్వం చ ॥ ౩.౪౯॥

తద్వైరాగ్యాదపి దోషబీజక్షయే కైవల్యమ్ ॥ ౩.౫౦॥

స్థాన్యుపనిమన్త్రణే సఙ్గస్మయాకరణం పునరనిష్టప్రసఙ్గాత్ ॥ ౩.౫౧॥

క్షణతత్క్రమయోః సంయమాద్వివేకజం జ్ఞానమ్ ॥ ౩.౫౨॥

జాతిలక్షణదేశైరన్యతానవచ్ఛేదాత్ తుల్యయోస్తతః ప్రతిపత్తిః ॥ ౩.౫౩॥

తారకం సర్వవిషయం సర్వథావిషయమ్ అక్రమం చేతి వివేకజం జ్ఞానమ్ ॥ ౩.౫౪॥

సత్త్వపురుషయోః శుద్ధిసామ్యే కైవల్యమితి ॥ ౩.౫౫॥

॥ ఇతి పతఞ్జలి-విరచితే యోగ-సూత్రే తృతీయో విభూతి-పాదః ॥



॥ చతుర్థోఽధ్యాయః ॥
॥ కైవల్య-పాదః ॥
జన్మౌషధిమన్త్రతపఃసమాధిజాః సిద్ధయః ॥ ౪.౧॥

జాత్యన్తరపరిణామః ప్రకృత్యాపూరాత్ ॥ ౪.౨॥

నిమిత్తమప్రయోజకం ప్రకృతీనాం వరణభేదస్తు తతః క్షేత్రికవత్ ॥ ౪.౩॥

నిర్మాణచిత్తాన్యస్మితామాత్రాత్ ॥ ౪.౪॥

ప్రవృత్తిభేదే ప్రయోజకం చిత్తమేకమనేకేషామ్ ॥ ౪.౫॥

తత్ర ధ్యానజమనాశయమ్ ॥ ౪.౬॥

కర్మాశుక్లాకృష్ణం యోగినస్త్రివిధమితరేషామ్ ॥ ౪.౭॥

తతస్తద్విపాకానుగుణానామేవాభివ్యక్తిర్వాసనానామ్ ॥ ౪.౮॥

జాతిదేశకాలవ్యవహితానామప్యానన్తర్యం స్మృతిసంస్కారయోరేకరూపత్వాత్ ॥ ౪.౯॥

తాసామనాదిత్వం చాశిషో నిత్యత్వాత్ ॥ ౪.౧౦॥

హేతుఫలాశ్రయాలమ్బనైః సంగృహీతత్వాదేషామభావే తదభావః ॥ ౪.౧౧॥

అతీతానాగతం స్వరూపతోఽస్త్యధ్వభేదాద్ధర్మాణామ్ ॥ ౪.౧౨॥

తే వ్యక్తసూక్ష్మా గుణాత్మానః ॥ ౪.౧౩॥

పరిణామైకత్వాద్వస్తుతత్త్వమ్ ॥ ౪.౧౪॥

వస్తుసామ్యే చిత్తభేదాత్తయోర్విభక్తః పన్థాః ॥ ౪.౧౫॥

న చైకచిత్తతన్త్రం వస్తు తదప్రమాణకం తదా కిం స్యాత్ ॥ ౪.౧౬॥

తదుపరాగాపేక్షిత్వాచ్చిత్తస్య వస్తు జ్ఞాతాజ్ఞాతమ్ ॥ ౪.౧౭॥

సదా జ్ఞాతాశ్చిత్తవృత్తయస్తత్ప్రభోః పురుషస్యాపరిణామిత్వాత్ ॥ ౪.౧౮॥

న తత్స్వాభాసం దృశ్యత్వాత్ ॥ ౪.౧౯॥

ఏకసమయే చోభయానవధారణమ్ ॥ ౪.౨౦॥

చిత్తాన్తరదృశ్యే బుద్ధిబుద్ధేరతిప్రసఙ్గః స్మృతిసఙ్కరశ్చ ॥ ౪.౨౧॥

చితేరప్రతిసంక్రమాయాస్తదాకారాపత్తౌ స్వబుద్ధిసంవేదనమ్ ॥ ౪.౨౨॥

ద్రష్టృదృశ్యోపరక్తం చిత్తం సర్వార్థమ్ ॥ ౪.౨౩॥

తదసంఖ్యేయవాసనాభిశ్చిత్రమపి పరార్థం సంహత్యకారిత్వాత్ ॥ ౪.౨౪॥

విశేషదర్శిన ఆత్మభావభావనావినివృత్తిః ॥ ౪.౨౫॥

తదా వివేకనిమ్నం కైవల్యప్రాగ్భారం చిత్తమ్ ॥ ౪.౨౬॥

తచ్ఛిద్రేషు ప్రత్యయాన్తరాణి సంస్కారేభ్యః ॥ ౪.౨౭॥

హానమేషాం క్లేశవదుక్తమ్ ॥ ౪.౨౮॥

ప్రసంఖ్యానేఽప్యకుసీదస్య సర్వథా వివేకఖ్యాతేర్ధర్మమేఘః సమాధిః ॥ ౪.౨౯॥

తతః క్లేశకర్మనివృత్తిః ॥ ౪.౩౦॥

తదా సర్వావరణమలాపేతస్య జ్ఞానస్యానన్త్యాజ్జ్ఞేయమల్పమ్ ॥ ౪.౩౧॥

తతః కృతార్థానాం పరిణామక్రమసమాప్తిర్గుణానామ్ ॥ ౪.౩౨॥

క్షణప్రతియోగీ పరిణామాపరాన్తనిర్గ్రాహ్యః క్రమః ॥ ౪.౩౩॥

పురుషార్థశూన్యానాం గుణానాం ప్రతిప్రసవః కైవల్యం స్వరూపప్రతిష్ఠా వా చితిశక్తిరితి ॥ ౪.౩౪॥

॥ ఇతి పతఞ్జలి-విరచితే యోగ-సూత్రే చతుర్థః కైవల్య-పాదః ॥

॥ ఇతి శ్రీ పాతఞ్జల-యోగ-సూత్రాణి ॥