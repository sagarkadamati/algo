॥ నారదభక్తిసూత్రాణి ॥

          ప్రథమోఽధ్యాయః
          పరభక్తిస్వరూపమ్
అథాతో భక్తిం వ్యాఖ్యాస్యామః । ౧ - ౧.౦౧
సా త్వస్మిన్ పరప్రేమరూపా । ౨ - ౧.౦౨
అమృతస్వరూపా చ । ౩ - ౧.౦౩
యల్లబ్ధ్వా పుమాన్ సిద్ధో భవతి అమృతో భవతి తృప్తో భవతి । ౪ - ౧.౦౪
యత్ప్రాప్య న కిఞ్చిద్ వాఞ్ఛతి న శోచతి న ద్వేష్టి న రమతే నోత్సాహీ భవతి । ౫ - ౧.౦౫
యజ్జ్ఞాత్వా మత్తో భవతి స్తబ్ధో భవతి ఆత్మారామో భవతి । ౬ - ౧.౦౬
సా న కామయమానా నిరోధరూపత్వాత్ । ౭ - ౧.౦౭
నిరోధస్తు లోకవేదవ్యాపారన్యాసః । ౮ - ౧.౦౮
తస్మిన్ననన్యతా తద్విరోధిషూదాసీనతా చ । ౯ - ౧.౦౯
అన్యాశ్రయాణాం త్యాగోనన్యతా । ౧౦ - ౧.౧౦
లోకవేదేషు తదనుకూలాచరణం తద్విరోధిషూదాసీనతా । ౧౧ - ౧.౧౧
భవతు నిశ్చయదార్ఢ్యాదూర్ధ్వం శాస్త్రరక్షణమ్ । ౧౨ - ౧.౧౨
అన్యథా పాతిత్యశఙ్కయా । ౧౩ - ౧.౧౩
లోకోఽపి తావదేవ భోజనాది వ్యాపారస్త్వాశరీరధారణావధి । ౧౪ - ౧.౧౪
తల్లక్షణాని వాచ్యన్తే నానామతభేదాత్ । ౧౫ - ౧.౧౫
పూజాదిష్వనురాగ ఇతి పారాశర్యః । ౧౬ - ౧.౧౬
కథాదిష్వితి గర్గః । ౧౭ - ౧.౧౭
ఆత్మరత్యవిరోధేనేతి శాణ్డిల్యః । ౧౮ - ౧.౧౮
నారదస్తు తదర్పితాఖిలాచారతా తద్విస్మరణే పరమవ్యాకులతేతి । ౧౯ - ౧.౧౯
అస్త్యేవమేవమ్ । ౨౦ - ౧.౨౦
యథా వ్రజగోపికానామ్ । ౨౧ - ౧.౨౧
తత్రాపి న మాహాత్మ్యజ్ఞానవిస్మృత్యపవాదః । ౨౨ - ౧.౨౨
తద్విహీనం జారాణామివ । ౨౩ - ౧.౨౩
నాస్త్యేవ తస్మిన్ తత్సుఖసుఖిత్వమ్ । ౨౪ - ౧.౨౪

          ద్వితీయోఽధ్యాయః
          పరభక్తిమహత్త్వమ్
సా తు కర్మజ్ఞానయోగేభ్యోఽప్యధికతరా । ౨౫ - ౨.౦౧
ఫలరూపత్త్వాత్ । ౨౬ - ౨.౦౨
ఈశ్వరస్యాప్యభిమానద్వేషిత్వాత్ దైన్యప్రియత్వాత్ చ । ౨౭ - ౨.౦౩
తస్యాః జ్ఞానమేవ సాధనమిత్యేకే । ౨౮ - ౨.౦౪
అన్యోన్యాశ్రయత్వమిత్యన్యే । ౨౯ - ౨.౦౫
స్వయం ఫలరూపతేతి బ్రహ్మకుమారః । ౩౦ - ౨.౦౬
రాజగృహభోజనాదిషు తథైవ దృష్టత్వాత్ । ౩౧ - ౨.౦౭
న తేన రాజా పరితోషః క్షుచ్ఛాన్తిర్వా । ౩౨ - ౨.౦౮
తస్మాత్ సైవ గ్రాహ్యా ముముక్షుభిః । ౩౩ - ౨.౦౯

          తృతీయోఽధ్యాయః
          భక్తిసాధనాని
తస్యాః సాధనాని గాయన్త్యాచార్యాః । ౩౪ - ౩.౦౧
తత్తు విషయత్యాగాత్ సఙ్గత్యాగాత్ చ । ౩౫ - ౩.౦౨
అవ్యావృత్తభజనాత్ । ౩౬ - ౩.౦౩
లోకేఽపి భగవద్గుణశ్రవణకీర్తనాత్ । ౩౭ - ౩.౦౪
ముఖ్యతస్తు మహత్కృపయైవ భగవత్కృపాలేశాద్ వా । ౩౮ - ౩.౦౫
మహత్సఙ్గస్తు దుర్లభోఽగమ్యోఽమోఘశ్చ । ౩౯ - ౩.౦౬
లభ్యతేఽపి తత్కృపయైవ । ౪౦ - ౩.౦౭
తస్మింస్తజ్జనే భేదాభావాత్ । ౪౧ - ౩.౦౮
తదేవ సాధ్యతాం తదేవ సాధ్యతామ్ । ౪౨ - ౩.౦౯
దుస్సఙ్గః సర్వథైవ త్యాజ్యః । ౪౩ - ౩.౧౦
కామక్రోధమోహస్మృతిభ్రంశబుద్ధినాశకారణత్వాత్ । ౪౪ - ౩.౧౧
తరఙ్గాయితా అపీమే సఙ్గాత్ సముద్రాయన్తే । ౪౫ - ౩.౧౨
కస్తరతి కస్తరతి మాయామ్ యః సఙ్గం త్యజతి యో మహానుభావం సేవతే నిర్మమో భవతి । ౪౬ - ౩.౧౩
యో వివిక్తస్థానం సేవతే యో లోకబన్ధమున్మూలయతి నిస్త్రైగుణ్యో భవతి యోగక్షేమం త్యజతి । ౪౭ - ౩.౧౪
యః కర్మఫలం త్యజతి కర్మాణి సంన్యస్స్యతి తతో నిర్ద్వన్ద్వో భవతి । ౪౮ - ౩.౧౫
యో వేదానపి సంన్యస్యతి కేవలమవిచ్ఛిన్నానురాగం లభతే । ౪౯ - ౩.౧౬
స తరతి స తరతి స లోకాంస్తారయతి । ౫౦ - ౩.౧౭

          చతుర్థోఽధ్యాయః
          ప్రేమనిర్వచనమ్
అనిర్వచనీయం ప్రేమస్వరూపమ్ । ౫౧ - ౪.౦౧
మూకాస్వాదనవత్ । ౫౨ - ౪.౦౨
ప్రకాశతే క్వాపి పాత్రే । ౫౩ - ౪.౦౩
గుణరహితం కామనారహితం ప్రతిక్షణవర్ధమానం అవిచ్ఛిన్నం సూక్ష్మతరం అనుభవరూపమ్ । ౫౪ - ౪.౦౪
తత్ప్రాప్య తదేవావలోకతి తదేవ శృణోతి తదేవ భాషయతి తదేవ చిన్తయతి । ౫౫ - ౪.౦౫
గౌణీ త్రిధా గుణభేదాద్ ఆర్తాదిభేదాద్ వా । ౫౬ - ౪.౦౬
ఉత్తరస్మాదుత్తరస్మాత్ పూర్వ పూర్వా శ్రేయాయ భవతి । ౫౭ - ౪.౦౭
అన్య మాత్ సౌలభం భక్తౌ । ౫౮ - ౪.౦౮
ప్రమాణాన్తరస్యానపేక్షత్వాత్ స్వయం ప్రమాణత్వాత్ । ౫౯ - ౪.౦౯
శాన్తిరూపాత్ పరమానన్దరూపాచ్చ । ౬౦ - ౪.౧౦
లోకహానౌ చిన్తా న కార్యా నివేదితాత్మలోకవేదత్వాత్ । ౬౧ - ౪.౧౧
న తత్సిద్ధౌ లోకవ్యవహారో హేయః కిన్తు ఫలత్యాగః తత్సాధనం చ । ౬౨ - ౪.౧౨
స్త్రీధననాస్తికచరిత్రం న శ్రవణీయమ్ । ౬౩ - ౪.౧౩
అభిమానదమ్భాదికం త్యాజ్యమ్ । ౬౪ - ౪.౧౪
తదర్పితాఖిలాచారః సన్ కామక్రోధాభిమానాదికం తస్మిన్నేవ కరణీయమ్ । ౬౫ - ౪.౧౫
త్రిరూపభఙ్గపూర్వకమ్ నిత్యదాస్యనిత్యకాన్తాభజనాత్మకం ప్రేమ కార్యం ప్రేమైవ కార్యమ్ । ౬౬ - ౪.౧౬

          పఞ్చమోఽధ్యాయః
          ముఖ్యభక్తిమహిమా
భక్తా ఏకాన్తినో ముఖ్యాః । ౬౭ - ౫.౦౧
కణ్ఠావరోధరోమఞ్చాశ్రుభిః పరస్పరం లపమానాః పావయన్తి కులాని పృథివీం చ । ౬౮ - ౫.౦౨
తీర్థీకుర్వన్తి తీర్థాని సుకర్మీ కుర్వన్తి కర్మాణి సచ్ఛాస్త్రీకుర్వన్తి శాస్త్రాణి । ౬౯ - ౫.౦౩
తన్మయాః । ౭౦ - ౫.౦౪
మోదన్తే పితరో నృత్యన్తి దేవతాః సనాథా చేయం భూర్భవతి । ౭౧ - ౫.౦౫
నాస్తి తేషు జాతివిద్యారూపకులధనక్రియాది భేదః । ౭౨ - ౫.౦౬
యతస్తదీయాః । ౭౩ - ౫.౦౭
వాదో నావలమ్బ్యః । ౭౪ - ౫.౦౮
బాహుల్యావకాశత్వాద్ అనియతత్త్వాచ్చ । ౭౫ - ౫.౦౯
భక్తిశాస్త్రాణి మననీయాని తదుద్బోధకర్మాణి కరణీయాని । ౭౬ - ౫.౧౯
సుఖదుఃఖేచ్ఛాలాభాదిత్యక్తే కాలే ప్రతీక్ష్యమాణే క్షణార్ధమపి వ్యర్థం న నేయమ్ । ౭౭ - ౫.౧౧
అహింసాసత్యశౌచదయాస్తిక్యాదిచరిత్రాణి పరిపాలనీయాని । ౭౮ - ౫.౧౨
సర్వదా సర్వభావేన నిశ్చిన్తైర్భగవానేవ భజనీయః । ౭౯ - ౫.౧౩
సఙ్కీర్త్యమానః శీఘ్రమేవావిర్భవత్యనుభావయతి భక్తాన్ । ౮౦ - ౫.౧౪
త్రిసత్యస్య భక్తిరేవ గరీయసీ భక్తిరేవ గరీయసీ । ౮౧ - ౫.౧౫
గుణమాహాత్మ్యాసక్తి-రూపాసక్తి-పూజాసక్తి-స్మరణాసక్తి-దాస్యాసక్తి-సఖ్యాసక్తి-
వాత్సల్యసక్తి-కాన్తాసక్తి-ఆత్మనివేదనాసక్తి-తన్మయతాసక్తి-పరమవిరహాసక్తి-రూపా
ఏకధా అపి ఏకాదశధా భవతి । ౮౨ - ౫.౧౬
ఇత్యేవం వదన్తి జనజల్పనిర్భయాః ఏకమతాః
కుమార-వ్యాస-శుక-శాణ్డిల్య-గర్గ-విష్ణు-
కౌణ్డిణ్య-శేషోద్ధవారుణి-బలి-హనుమద్-విభీషణాదయో భక్త్యాచార్యాః । ౮౩ - ౫.౧౭
య ఇదం నారదప్రోక్తం శివానుశాసనం విశ్వసితి శ్రద్ధతే స భక్తిమాన్
భవతి సః ప్రేష్టం లభతే సః ప్రేష్టం లభతే । ౮౪ - ౫.౧౮