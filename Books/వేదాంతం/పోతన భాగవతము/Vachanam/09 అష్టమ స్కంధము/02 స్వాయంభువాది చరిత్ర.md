“స్వాయంభువా మనువు వంశాన్ని గురించీ, ఆ కాలంలోని జాతి ధర్మాలు కట్టుబాటులు గురించి. మానవులు, రాక్షసులు, దేవతలు అందరి పుట్టుకలు, బ్రహ్మలు జనించటం గురించి విన్నాను. కానీ. . . 

భగవంతుడైన విష్ణుమూర్తి, ఏ యే మనువుల కాలంలో ఎలా జన్మించాడు? ఏమేమి చేసాడు? ఏ విధంగా చేసాడు? ఇంకా ఎలా ప్రవర్తించాడు? అందుకు కారణం ఏమిటి? ఇక ముందు భవిష్యత్తులోనూ ఇంతకు ముందూ ఏమి చేసాడు? పూర్వం పెద్దలు చెప్పిన విధంగా దయచేసి నాకు వివరంగా తెలియ చెప్పు.” 

అని పరీక్షిత్తు మహారాజు కోరగా, శుక ముని ఇలా చెప్పసాగాడు. 

“ఓ రాజా పరీక్షిత్తూ! ఈ కల్పంలో పద్నాలుగు మనువులలోనూ ఆరుగురు మనువులు కీర్తిశేషులు అయ్యారు. లోకాలు, జనులు సృష్టి విధానాలు గురించి వరుసగా అన్నీ చెప్పాను. (ప్రస్తుతం ఏడోది అయిన వైవస్వత మన్వంతరం నడుస్తున్నది) 

